<h4>ငါးကြင်းတုံးနှင့်မန်ကျည်သီးစိမ်းချက်</h4>
<p>
မန်ကျည်းသီးစိမ်းလေးတွေနုသေးတယ်နော်။
</p>
<p>
မရင့်ခင် တစ်ကြိမ်လောက်တော့ချက်စားသင့်ပါတယ်။
</p>
<p>

ငါးကြင်းခုတ်သား.........၃၀ကျပ်သား
</p>
<p>
မန်ကျည်းသီးစိမ်း...........၅ကျပ်သား
</p>
<p>
ကြက်သွန်နီ.....................၂လုံး
</p>
<p>
ကြက်သွန်ဖြူ...................၅တက်
</p>
<p>
ခရမ်းချဥ်သီးမှည့်မှည့်......၂လုံး
</p>
<p>
ငရုတ်သီးစိမ်း....................၁၀တောင့်
</p>
<p>
ကုလားအော်သီး(ဝါ)အာဝါးသီး..၃တောင့်
</p>
<p>
ပင်စိမ်းရွက်..............၁စည်း
</p>
<p>

ပထမဆုံးငါးကြင်းခုတ်သားတွေကိုရေဆေးပြီးအနည်းဆုံး
</p>
<p>
၄၅ မိနစ်ခန့်ဆားနယ်ထားပါ။ တညသိပ်လောက်ဆိုပိုအဆင်ပြေပါတယ်။
</p>
<p>

မန်ကျည်းသီးစိမ်းကိုအပွေးလေးတွေပြောင်စင်အောင်
</p>
<p>
ရေဆေးပြီးညှက်စေးနေအောင် ဆားထည့်ပြီးထောင်းပါ။
</p>
<p>

ကြက်သွန်နီ၊ဖြူကိုညှက်အောင်ထောင်းပါ။
</p>
<p>
ခရမ်းချဥ်သီးကိုတော့ပါးပါးလှီးပါ။
</p>
<p>

ငရုတ်သီးတွေကိုအညှာမခြွေပဲရေဆေးထားပါ။
</p>
<p>
ပင်စိမ်းရွက်တွေကိုအရွက်ခြွေထားပါ။
</p>
<p>

ဒယ်အိုးအောက်ခြေမှာထောင်းထားတဲ့ကြက်သွန်အရောကိုထည့်ပါ။
</p>
<p>

နနွင်းမှုန့်နှင့်အရောင်တင်မှုန့်အနည်းငယ်စီထည့်ပါ။
</p>
<p>
ခရမ်းချဥ်သီးတွေကိုအပေါ်ကအုပ်ပြီးဘေးပတ်လည်ကိုဆီလောင်းပါ။
</p>
<p>

ဟင်းခတ်မှုန့်၊ငါးငံပြာရည်အရသာဖြည့်စွက်ပြီး
</p>
<p>
အဖုံးပိတ်ကာ အနှစ်ကျသည်အထိချက်ပါ။
</p>
<p>
အနှစ်ကျလာပြီဆို ထောင်းထားတဲ့မန်ကျည်းသီးစိမ်းတွေ
</p>
<p>
ထည့်ပြီးရေအနည်းငယ်ဖြည့်စွက်ကာ
</p>
<p>
နောက်တကြိမ်အနှစ်ကျအောင်ထပ်ချက်ပါ။
</p>
<p>

မန်ကျည်းသီးစိမ်းအနှစ်ကျပြီဆိုမှငါးကြင်းတုံးတွေထည့်ပါ။
</p>
<p>
၁ ညသိပ်ထားသူတွေကငါးကိုရေဆေးပြီးမှထည့်ပါ။
</p>
<p>

ငါးအသားတုံးတွေတင်းမာလာပြီဆိုမှငရုတ်သီးစိမ်းတွေထည့်ပါ။
</p>
<p>

မန်းကျည်းအနှစ်တွေကငါးထဲထိပျော်ဝင်လာအောင်
</p>
<p>
မီးအေးအေးနှင့်နှပ်ချက်ဖို့လိုအပ်ပါတယ်။
</p>
<p>

နောက်ဆုံးဆီပြန်၊ရေခမ်းလာခါနီးမှပင်စိမ်းရွက်တွေအုပ်ပြီးဖိုပေါ်မှချပေးပါ။
</p>
<p>

တွဲဖက်အဖြစ်၊ပဲနီလေးကြာဇံဟင်းချို၊
</p>
<p>
ဂေါ်ဖီထုပ်ကြော်(သို့)ပန်းပွင့်ဘဲဥကြော်တို့နှင့်တွဲဖက်နိုင်ပါတယ်။
</p>
