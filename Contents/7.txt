<h1>ကြက်သားကြေးအိုး</h1>
<p>
ကြေးအိုးကို လူကြီး၊ လူငယ်မရွေး နှစ်သက်ကြမယ်လို့ ထင်ပါတယ်။ အာဟာရလည်းဖြစ်သလို ပြုလုပ်ရလွယ်ကူပြီး ပေါ့ပေါ့ပါးပါးနဲ့ ညစာအဖြစ်လည်း သုံးဆောင်နိုင်ပါတယ်။ ချက်နည်းများ တစ်ယောက်နဲ့တစ်ယောက် မတူညီကွဲပြားမှုများ ရှိကြမှာဖြစ်ပြီး အဲဒီနည်းလေးကတော့ လွယ်ကူမြန်ဆန်တဲ့
နည်းလေးမို့ မျှဝေပေးလိုက်ပါတယ်။
</p>
<p>
ပါဝင်ပစ္စည်းများ (၁ ပွဲစာ)
</p>
<p>
• ကြက်ရိုးပြုတ်ရည် - ၁ အိုး
• ကြက်သားလုံး - ၅ လုံး
• ဆန်ကြာဆံ (သို့) ဆန်ပြားခေါက်ဆွဲ - လက်တစ်ဆုပ်
• မုန်ညင်းဖြူ (သို့) မုန်ညင်းစိမ်း - ၂ ပင်
• ရွှေပဲသီး/ပန်းပွင့် - လက်တစ်ဆုပ်ခန့်
• မုန်လာဥနီ - အနည်းငယ်
• ငုံးဥ - ၃ လုံး
• ငါးဖယ်လုံး - ၃ လုံး
• ဆား - စားပွဲဇွန်း ၁/၂ ဇွန်း
• ဟင်းခတ်မှုန့်/သကြား - အနည်းငယ်
• ကြက်သွန်ဖြူဆီချက် - optional
• ငရုတ်ကောင်းမှုန့်
• တွဲဖက်စားရန် ဆော့စ်
• ချင်း - အနည်းငယ်
• ကော်မှုန့် - အနည်းငယ်
</p>
<p>
ပြုလုပ်နည်း
</p>
<p>
၁။ ကြေးအိုးပြုလုပ်ရန်အတွက် ဦးစွာ ကြက်ရိုးပြုတ်ရည်ကောင်းကောင်း လိုအပ်ပါတယ်။ ကြက်ရိုးပြုတ်ရည်ပြုလုပ်ရန် ကြက်ရိုးကို ရေဆေးသန့်စင်ထားပါ။အိုးတစ်အိုးမှာ ရေဆူအောင်တည်ပြီး ဆူပွက်လာပါက ကြက်ရိုးကို ထည့်၍ ၂ မိနစ်ခန့် တည်ပြီး အထက်အောက်မွှေ၍ အရိုးများကို ဆယ်ယူပါ။ နောက်အိုးတစ်အိုးထဲ ရေနွေးဖြောထားသော ကြက်ရိုးများထည့်ပြီး လိုအပ်သောရေပမာဏထည့်ပါ။ ချင်းအနည်းငယ်ထုထည့်ပါ။ မုန်လာဥဖြူရှိလျှင် ထည့်ပြီး ဆူပွက်အောင်တည်ပါ။ ဆူပွက်ပါက မီးကို အသေးဆုံးအထိ လျှော့ချပြီး မီးအေးအေးဖြင့် ၃ နာရီခန့် တည်ပါ။ အပေါ်ယံတက်လာသော အညစ် အကြေးများကို ခပ်ထုတ်ပါ။ မီးပြင်းပြင်းဖြင့် ဆူပွက်အောင် မတည်ရပါ။ ကြက်ပြုတ်ရည်များ ဖြူဖွေးပြီး နောက်သွားတတ်ပါတယ်။
</p>
<p>
၂။ ကြက်ရိုးပြုတ်ရည်အစား ကြက်သားတုံးများကို အသုံးပြုပြီး ကြက်ရိုးပြုတ်ရည်အဖြစ် သုံးနိုင်ပါတယ်။
</p>
<p>
၃။ ကြက်ပြုတ်ရည်တည်ထားစဉ် ကြေးအိုးပြုလုပ်ရန် လိုအပ်သော ပါဝင်ပစ္စည်းများကို ပြင်ဆင်ထားပါ။
</p>
<p>
၄။ ကြာဆံကို ၁ နာရီခန့် ရေစိမ်ထားပါ။ မုန်ညင်း၊ ရွှေပဲသီး၊ မုန်လာဥနီနှင့် ငါးဖယ်လုံး တို့ကို လှီးဖြတ်ထားပါ။ ငုံးဥပြုတ်ထားပါ။ ကြက်သားကို နုပ်နုပ်စဉ်း၍ ဆား၊ ဟင်းခတ်မှုန့်/ကော်မှုန့်ထည့်ပြီး သမအောင်မွှေ၍ အလုံးလေးများ လုပ်ထားပါ။
</p>
<p>
၅။ အားလုံးအဆင်သင့်ဖြစ်ပါက စားခါနီးမှသာ ကြေးအိုးချက်ပါ။ ကြေးအိုးချက်ရန် အိုးသေးသေးတစ်အိုးထဲ ကြက်ရိုးပြုတ်ရည်တစ်ပွဲစာ ထည့်ပါ။ ကြက်သား နှင့် ကြာဆံထည့်ပြီး ဆူပွက်အောင် တည်ပါ။ ဆား၊ သကြားနှင့် ဟင်းခတ်မှုန့်ထည့်ပါ။ ကြာဆံနူးပါက မုန်ညင်း၊ မုန်လာဥနီ၊ ရွှေပဲသီး၊ 
ငါးဖယ်လုံးနှင့် ငုံးဥပြုတ်တို့ကို ထည့်ပါ။ ဆန်ပြားခေါက်ဆွဲဖြင့် စားလိုပါက ဆန်ပြားကို ပန်းကန်ထဲမှာ ထည့်ထားပြီးမှသာ ချက်ပြီးသား ဟင်းချိုကို လောင်းထည့်ပါ။
</p>
<p>
၆။ အရသာအပေါ့အငန်မြည်း၍ ပန်းကန်ထဲမှာ တည်ခင်းပြီး ကြက်သွန်ဖြူဆီချက်နှင့် ငရုတ်ကောင်းမှုန့်ဖြူး၍ နှစ်သက်ရာဆော့စ်ဖြင့် တွဲဖက်သုံးဆောင် နိုင်ပါပြီ။
</p>
<p>
--------------------------------------------------
</p>
<p>
Crd
Sofia
</p>
