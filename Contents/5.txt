<h4>*** ကြက်အူဆီပြန်ဟင်း ***</h4>
<p>
ကြက်အူကို မညှီပဲ အနံ့လေး မွှေးနေအောင် ချက်ကြရအောင်...
</p>
<p>
ကြက်အူဆီပြန်လေးကို မဆလာနံ့လေး တသင်းသင်းနဲ့ မွှေးနေအောင် ချက်ထားပါတယ်။</p>
<p> စားနေချိန်မှာရော စားပြီးသွားရင်ရော လက်မှာ မဆလာအနံ့လေး သင်းပြီး ဆွဲနေအောင် ကောင်းလှပါတယ်..
</p>
<p>
ကြက်အူကို မညှီအောင် ဆေးရတာကတော့ လက်ဝင်ပါတယ်။ အချိန်လဲကြာတယ်။
</p>
<p>
ကြက်အူကို ဆေးမယ်ဆိုလျှင် ပထမဆုံး ဆားကြမ်း၊ ဆနွင်းနဲ ့ခပ်ကြမ်းကြမ်းလေး နယ်ဆေးပြီး ရေများများနဲ့ ဆေးချပါ။
</p>
<p>
နောက်တထပ်ဆို ပဲမှုန့်အစိမ်းထည့်ပြီး လက်နဲ့ အားရပါးရနယ်ပြီး ဆေးပါ။</p>
<p>
အညှိအရွဲတွေဟာ ပဲမှုန့်စိမ်းနဲ့အတူ ပါသွားပါလိမ့်မယ်။ ရေအေးနဲ ့ပြန်ဆေးချပါ။ လေးငါးထပ်ပေါ့ ။
</p>
<p>
နောက်ဆုံးမှ ရေနွေးနွေးလေးထည့်၊ ရှာလကာရည် နှစ်ဇွန်းလောက် ထည့်ပြီး မြန်မြန်ဆေးချပါ။</p>
<p>
စိမ်ပြီးဆေးလျှင် အချဉ်ဓာတ်တွေ စိမ့်ဝင်သွားမှာ ဆိုးလို့ပါ။
</p>
<p>
ပြီးရင်ရေနဲ့ အထပ်ထပ်ပြန်ဆေးရင် မညှီတော့ပါဘူး။ အားလုံး သန့်စင်သွားရင် ဆေးတဲ့ရေလေး ကြည်သွားတာ တွေ့ရပါမယ်။</p>
<p>
အဲ့ဒီတော့မှ ထုံးပြီးချက်ချင်တယ်ဆိုရင်လည်း အူတွေကို အနေတော်အရှည်လေးတွေ ဖြတ်ပြီးထုံးပါ။
</p>
<p>
မထုံးချင်လည်း ကပ်ကြေးနဲ့ အနေတော်အပိုင်းလေးတွေ ဖြတ်ပါ။</p>
<p>
ပြီးရင် ကြက်သားမှုန့်၊ ဆနွင်း၊ မဆလာ ထည့်နယ်ထားပါ။ ဆားမထည့့်ပါဘူး။
</p>
<p>
ကြက်သွန်နီဖြူ ၊ ချင်းကို ထောင်းထားပါ။</p>
<p>
ငရုတ်သီးအပုတောင့်ကို ရေနွေးနဲ့ စိမ်ပါ။ ပွလာရင် အစေ့ထုတ် ညက်အောင် ထောင်းထားပါ။
</p>
<p>
စပါးလင်တပင်ကို အရိုးထုပြီး သေချာစည်းထားပါ။</p>
<p>
ချက်လို့ရပါပြီ။ ဆီအိုးပူရင် ကြက်သွန်နီဖြူ၊ ချင်းထောင်းတာထည့်၊ ဆီသတ်ပြီး ကရဝေးရွက်ပါ တခါတည်း ထည့်ပါ။
</p>
<p>
အနံ့မွှေးရင် ဆနွင်း၊ ငရုတ်သီးထောင်းတာ ထည့်ပါ။</p>
<p>
အရောင်လည်းလှ အနံ ့လေး မွှေးနေပြီဆိုမှ ကြက်အူတွေကိုထည့်ပြီးမွှေပေးပါ။ ရေမထည့်ပါနဲ ့။
</p>
<p>
ကြက်အူက သူ့ရေနဲ ့သူ ထွက်လာတာ အများကြီးမို့လို့ ပါ။</p>
<p>
စပါးလင် ထည့်ပြီး အဖုံးအုပ်ပေးထားပါ။ အိုးထဲ ဆီပြန်တဲ့ အသံကြားမှ အဖုံးဖွင့်ပါ။
</p>
<p>
အနံ့လေး အတော်မွှေးနေပြီဆိုရင် ရေထပ်ထည့့်ပြီး အူမနူးမချင်း တည်ပေးပါ။</p>
<p>
အရသာအတွက် ဆားငံပြာရည်ကို ထည့်ပါ။
</p>
<p>
ဆီလည်းပြန် အူလည်းနူးပြီဆိုရင် စားရန်အသင့်ဖြစ်ပါပြီ။
</p>
<p>
အရမ်းမွှေးပြီး ခပ်စပ်စပ်လေးပေါ့။ညှီနံ့လည်းမရှိတော့ပါဘူး။
</p>
<p>
ထမင်းနဲ့စားရင် အရမ်းထမင်းမြိန်တဲ့ ဟင်းတခွက်ပါ။ ကြိုက်ရင် ချက်စားကြည့်နော်...
</p>
<p>
Credit - လှိုင်လှိုင်
</p>